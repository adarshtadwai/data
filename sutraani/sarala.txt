{
  "11001": "वृद्धिः - प्रथमान्तम्, आत् - प्रथमान्तम्, ऐच् - प्रथमान्तम् ॥\r",
  "11006": " \"ओत्\" इति \"प्रगृह्यम्\" इति चानुवर्तते । ऋषिशब्दो वेदवाचीत्यभिप्रेत्याह - सम्बुद्धिनिमित्तक इति । शाकल्यो लोपस्य स्मर्ता, पाणिनिर्नेति व्याख्यानानुसारेण शाकल्यमते विष्ण इतीत्युदाहृतम् ॥\r\n",
  "11007": "हलः - प्रथमान्तम्, अनन्तराः - प्रथमान्तं, संयोगः - प्रथमान्तम् । आनन्तर्ये = व्यवधानाभावः । व्यवधानञ्च विजातीयेनैवेत्याशयेनाह - अज्भिरिति । हलौ च हलश्च हला इत्येकशेषः, तेन द्वयोर्बहूनाञ्च संयोगसञ्ज्ञेति लभ्यते । तेन शिक्षेत्यादौ \"गुरोश्च हल\" इत्यप्रत्ययसिद्धिः । समुदायस्यैव च संयोगसञ्ज्ञा, संयोग इति महासञ्ज्ञाकरणात् ॥",
  "11008": "अनुनासिकसञ्ज्ञां दर्शयति - मुखेति । मुखेन सहिता - मुखसहिता, मुखसहिता चासौ नासिका च - मुखनासिका । उच्यते (-उच्चार्यते-) असौ वचनः । कर्मणि ल्युट् । मुखनासिकया वचनः - मुखनासिकावचन इति विग्रहः । अनुनासिकभिन्नश्चाऽननुनासिकः । ननु किं सर्वेषामेवाऽचामविशेषेणाऽष्टादश भेदाः ?, नेत्याह - तदित्थमिति । \"ऊकालोऽच्\" \"उच्चैरुदात्तः\" \"नीचैरनुदात्तः\", \"समाहारः स्वरितः\", \"मुखनासिकावचन\" इति पञ्चसूत्रोप्रवृत्त्याऽक्षु यल्लब्धं तत्, इत्थम् = अमुना प्रकारेण - वेदितव्यमित्यर्थः । भेदाः = प्रकाराः । ते च - (१) ह्रस्वोदात्ताऽनुनासिकः, (२) ह्रस्वोदात्ताननुनासिकः, (३) ह्रस्वानुदात्ताऽनुनासिकः, (४) ह्रस्वानुदात्ताननुनासिकः, (५) ह्रस्वस्वरितानुनासिकः, (६) ह्रस्वस्वरिताननुनासिकः । इति ह्रस्वेषु षट् । (७) दीर्घोदात्तानुनासिकः, (८) दीर्घोदात्ताननुनासिकः, (९) दीर्घानुदात्तानुनासिकः, (१०) दीर्घानुदात्ताननुनासिकः, (११) दीर्घस्वरितानुनासिकः, (१२) दीर्घस्वरिताननुनासिकः । इति दीर्घेषु षट् । (१३) प्लुतोदात्तानुनासिकः, (१४) प्लुतोदात्ताननुनासिकः, (१५) प्लुतानुदात्तानुनासिकः, (१६) प्लुतानुदात्ताननुनासिकः, (१७) प्लुतस्वरितानुनासिकः, (१८) प्लुतस्वरिताननुनासिकः - इति प्लुतेषु षडिति रीत्याऽकारादीनामष्टादश भेदा बोध्याः । तस्येति । तस्य = लृवर्णस्य विवृतस्य । \"होतृ-लृकार\" इत्यत्र सवर्णदीर्घे होतॄकार इति दीर्घॠकारघटितो भाष्यप्रयोगोऽत्र (लृवर्णस्य दीर्घाऽभावे) मानम् । ईषत्स्पृष्टस्य लृकारस्य दीर्घत्वन्तु इष्टमेव । ह्रस्वाऽभावादिति । एचो यदि ह्रस्वाः स्युस्तर्हि त एव \"अइउ\" इतिवद्वर्णसमाम्नाये पठ्येरन्, एवं च ह्रस्वा एचो न सन्त्येवेति लब्धम् ॥",
  "11009": "\"अणुदित्सवर्णस्ये\"ति (अष्टादशानामकारेकारादीनाम्) \"अ-इ-उ\" इत्यादिसञ्ज्ञां वक्ष्यन् तदुपयोगिनीं सवर्णसञ्ज्ञां तावदाह - तुल्येति । तोलनं - तुला, तुलया समितं - तुल्यम् । तुल्यञ्च तुल्यञ्च तुल्यौ । अस्यन्ति - उच्चारयन्ति - वर्णान् अनेनेति - आस्यम् । आस्ये भवम् - आस्यम् । प्रकृष्टो यत्नः - प्रयत्नः । आस्यञ्च प्रयत्नश्च - आस्यप्रयत्नौ, तुलावास्यप्रयत्नौ तस्य तत् - तुल्यास्यप्रयत्नम् - प्रथमान्तम् । सवर्णं - प्रथमान्तम् । अत्र आस्यशब्दो न मुखमात्रपरः, सर्वेषु वर्णेषु आस्यस्य जनकस्य तुल्यतया तदुपादानस्य वैयर्थ्यापत्तेः, किन्तु आस्यपदम् - आस्यभवस्थानपरम्, प्रयत्नस्य पृथगुपादानात् । वर्णोत्पत्त्यव्यवहितप्राग्भावित्वरूपप्रकर्षवत्त्वात्प्रकृष्टो यत्न इह आभ्यन्तरः । \"कण्ठादी\"ति वक्तुमुचितं, शिक्षायां कण्ठादितयैव स्थानानां निर्द्देशात् । मिथः = परस्परम् । ऋलृवर्णयोरिति । आ च आ च रलौ, रलौ च तौ वर्णौ च ऋलृवर्णौ, तयोरिति विग्रहः । यद्वा आ च लृवर्णश्च ऋलृवर्णौ, तयोरिति विग्रहः । परिनिष्ठितविभक्त्या समास इति पक्षे तु उश्च उल् च ऋलोः, तयोश्च तयोर्वर्णयोरिति विग्रहो बोध्यः । \"ऋत्यक\" इति प्रकृतिभावः । अत्र च - भोः सूत्रकार ! ननु त्वया न्यूनमुक्तं, त्वया इदमपि वाच्यं, किन्तद्वाच्यं ? - भिन्नस्थानिकयोः ऋलृवर्णयोरपि सावर्ण्यं वाच्यमिति च वार्त्तिकाऽर्थः । कस्य किं स्थानमित्याशङ्क्याह - अकुहेति । अश्च कुश्च हश्च विसर्जनीयश्च ते - अकुहविसर्जनीयाः, तेषामिति विग्रहः । \"अ\" पदेन अष्टादशभेदा ग्राह्याः । विसर्जनीयपदेन अकाराश्रयो विसर्ग एव ग्राह्यः, साहचर्यात् । तेन \"अयोगवाहा विज्ञेया आश्रयस्थानभागिनः\" इति शिक्षया न विरोधः । यद्यपि सर्ववर्णोच्चारणे कण्ठव्यापार आवश्यकस्तथापि चकाराद्युच्चारणे ताल्वादिव्यापारोऽपि आवश्यकः, आकाराद्युच्चारणे तु न ताल्वादिव्यापारावश्यकतेति तेषां कण्ठस्थानत्वोक्तिरिति भावः । कचयोर्यावत्स्थानसाम्याऽभावान्न मिथः सावर्ण्यमित्यपि बोध्यम् । इच्विति । इश्च चुश्च यश्च शश्च ते - इचुयशाः, तेषाम् - इचुयशानामिति विग्रहः । अत्र - \"इ\" पदेन इकारस्य अष्टादश भेदा ग्राह्याः । ऋटुरषेति । आ च टुश्च रश्च षश्च ते - ऋटुरषाः, तेषाम् - ऋटुरषाणाम् । लृतुलसेति । आ च तुश्च लश्च सश्च लृतुलसाः, तेषाम् - लृतुलसानाम् । दन्तपदं तत्संयुक्तदन्तमूलप्रदेशपरम्, अतो भग्नदन्तस्याप्युच्चारणं भवति । उपूपेति । उश्च पुश्च उपध्मानीयश्च - उपूपध्मानीयाः, तेषाम् । उश्च पश्च - उपौ, उपौ ध्मायते येनासौ - उपध्मानः = ओष्ठः, उपध्माने भव उपध्मानीय इति विग्रहेण उपध्मानीयस्य ओष्ठस्थानत्वस्य लाभ इत्याशयेन तस्याऽत्र ओष्ठस्थानतोक्ता । ञमेति । ञश्च मश्च ङश्च णश्च नश्च - ञमङणनाः, तेषामिति विग्रहः । चेन स्वस्ववर्गानुकूलं ताल्वादि समुच्चीयते । एदौतोरिति । एच्च ऐच्च - एदैतौ, तयोः - एदैतोः । अत्र तपरस्य मुखसुखार्थतया लोकानुभवसिद्धार्थानुवादकेतपरशास्त्राऽप्रवृत्त्या च प्लुतानामपि तत्स्थानत्वं बोध्यम् । कण्ठश्च तालु च - अनयोः समाहारः - कण्ठतालु । एवं कण्ठोष्ठमित्यपि । दन्ताश्च ओष्ठौ च एषां समाहारः - दन्तोष्ठम् । एवञ्च वकारस्य दन्तस्थानता ओष्ठस्थानता च लभ्यते । दन्तोष्ठादि तु न समुदितं स्थानम्, \"अष्टौ स्थानानी\"ति शिक्षाविरोधात् । स्थानान्युक्त्वा प्रयत्नं तावन्निर्द्दिशति - यत्न इति । आद्यः = आभ्यन्तरः । तत्र = पञ्चसु यत्नेषु मध्ये । \"प्रयतन\"मिति नपुंसके भावे ल्युडन्तम् । प्रयत्न इत्यर्थः । ह्रस्वस्याऽवर्णस्य = देवदत्तादिघटकस्याऽवर्णस्य । प्रयोगे = परिनिष्ठितानां \"रामः\" इत्यादीनामुच्चारणे । प्रक्रियादशायां = प्रयोगसाधनावसरे । शास्त्रीयकार्यप्रवृत्तौ । विवृतमेवेति । तस्य विवृतत्वं प्रतिज्ञेयमित्यर्थः । तेन \"दण्ड-आढक\"मित्यत्र ह्रस्वस्याऽकारस्य सवर्णदीर्घे कर्त्तव्ये विवृतं प्रयतनमाकारस्यापि विवृतं प्रयतनमिति ह्रस्वदीर्घयोरकाराऽऽकारयोः परस्परं सावर्ण्यादकः सवर्णे इति दीर्घः सिद्ध्यति । अन्यथा तत्र संवृतस्य ह्रस्वाऽकारस्य विवृतेन दीर्घेण सावर्ण्याऽभावाद्दीर्घो न स्यात् । ह्रस्वस्याऽवर्णस्य प्रयोगे संवृतत्वञ्च \"अ-अ\" इति सूत्रबलादेव लभ्यते । प्रक्रियादशायान्तु \"पूर्वत्रासिद्ध\"मिति संवृतविधेरसिद्धत्वाद्विवृतत्वमेवावशिष्यते इत्यवधेयम् । बाह्यप्रयत्न इति । बाह्यप्रयत्ना यद्यपि सवर्णसञ्ज्ञायामनुपयुक्ताः, एवञ्च तेषामिहोपादानं व्यर्थं, तथापि वाग्घरिरित्यादावान्तरतम्यपरीक्षायान्ते उपयोक्ष्यन्ते इति प्रसङ्गादत्र ते दर्शिताः । उदात्तादिशब्दाश्च धर्मपराः । लोके यत्नप्रयत्नशब्दयोः पर्यायशब्दतया तदनुसारेण बाह्येषु यत्नेष्वपि प्रकृते प्रयत्नशब्द उपात्त इत्यवधेयम् । घोषाश्चेति । अचामपि संवारनादघोषाल्पप्राणत्वमिति प्रकृते चेनाऽचामपि ग्रहणम् । यणश्चेति । चेन अचामपि ग्रहणम् । तेन संवारनादघोषाल्पप्राणत्वमचां लब्धम् । \"सुपां सुलु\"गितिसूत्रे \"इकारस्यान्तर्यतो दकार\" इति भाष्यमत्र मानम्, अन्यथा तत्र तदौ पर्यायेण स्याताम्, अल्पप्राणत्वानङ्गीकारे दधौपर्यायेण स्यातामिति ध्येयम् । उदात्तत्वादेरज्धर्मतायाः प्रसिद्धत्वात्तद्व्यवस्था नोक्ता । नाऽतो तदनुक्त्या न्यूनतेत्यपि बोध्यम् । स्पर्शाः = स्पर्शपदव्यवहार्याः । अन्तस्था इति । स्पर्शोष्मणोरन्तः = मध्ये तिष्ठतीति - अन्तस्था, ते अन्तस्थाः । अयमन्तस्थाशब्द आदन्तो, विश्वपाशब्दवत् । ऊष्माण इति । ऊष्मा = वायुः, तत्प्रधाना इत्यर्थः । स्वरा इति । स्वयमेव (उदात्तादिभिः) राजन्ते इति व्युत्पत्त्या अचां स्वरत्वस्य लाभः । स्वरधर्मत्वादुदात्तादयोऽपि \"स्वरा\" इत्युच्यन्ते । \"अं-अः\" इत्युपलक्षणम्, इकारादेरपि, तदाह - अचः पराविति ॥",
  "11011": "\"पचेते\" इत्यादौ प्रगृह्यत्वार्थं तदन्तविधिमाश्रित्योक्तम् - ईदूदेदन्तमिति \"आद्यन्तवदेकस्मिन्\" इति सूत्रानुसारादुदाहरति - हरी इत्यादि ॥ \r",
  "11012": "\"ईदूदेत्\" इत्यनुवृत्तावपि अदस्शब्दसम्बन्धिमकारात्परस्यैकारस्याऽसम्भवादाह - ईदूताविति । अत्र द्विवचनाननुवृत्तिरितिसूचनाय बहुवचनमुदाहृतम् - अमी इति । अमुकेत्रेति । असति माद्ग्रहणे एकारोऽप्यनुवर्त्तेत, माद्ग्रहणे कृते तु मकारादव्यवहितपरस्यैकारस्याऽसम्भव इति न तदनुवृत्तिः ॥",
  "11014": "\"प्रगृह्यम्\" इत्यनुवर्तते, \"एकाच्\" इति च कर्मधारयः - इत्येतदभिप्रायेणाह - एकोजिति । \"ईषदर्थे क्रियायोगे मर्यादाभिविधौ च यः । एतमातं ङितं विद्याद्वाक्यस्मरणयोरङित् ॥\" ॥",
  "11015": " \"प्रगृह्यम्\" इति \"निपातः\" इति च द्वयमनुवर्तते । तदन्तविधिरित्याह - ओदन्त इति । अहो इत्यखण्डनिपातः ॥ \r\n",
  "11050": "",
  "11051": " उः - षष्ठ्यन्तम्, अण् - प्रथमान्तं, रपरः - प्रथमान्तम् । त्रिंशत इति । तेन ऋपदेन ऋकारलृकारयोरुभयोर्ग्रहणं बोध्यम् । तत्स्थाने - ऋलृवर्णयोः स्थाने । रपर इति । ऋकारस्थाने रपरः, लृकारस्थाने लपर इत्यर्थः । \"कृष्ण-ऋद्धिः\" इत्यवस्थायाम् - \"आद्गुणः\" इत्यनेन आकार - ऋकारयोः कण्ठमूर्द्धस्थानिकयोः स्थाने \"उरण्रप्परः\" इति सूत्रसहकारेण कण्ठमूर्धस्थानिके गुणे अरादेशे जलतुम्विकान्यायेन रेफस्योद्‌र्ध्वगमने च \"कृष्णर्द्धिः\" इति सिद्धम् । कृष्णस्य ऋद्धिः - कृष्णर्द्धिः = भगवतः कृष्णस्य समृद्धिः । तव-लृकार इत्यवस्यायाम् - \"आद्गुणः\" इत्यनेन पूर्वपरयोः कण्ठदन्तस्थानिकयोः अकारलृकारयोः स्थाने \"उरण्रपरः\" इति सूत्रसहकारेण कण्ठदन्तस्थानिके अलादेशे कृते तवल्कार इति सिद्धम् । तव लृकारो वर्ण इत्यर्थः ॥ ",
  "11052": "अत - प्रथमान्तम्, एङ् - प्रथमान्तं, गुणः - प्रथमान्तम् ॥\r\n",
  "11053": "",
  "11054": "\"अलोऽन्त्यस्ये\"त्यस्यापवादोऽयं योगः । सस्येति । अघोषस्य महाप्राणप्रयत्नवतः सस्य तादृश एव थकार इत्यर्थः ॥",
  "11055": "(अनेकाल् यं आदेशः शिच्च स सर्वस्य षष्ठीनिर्द्दिष्टस्य स्थाने स्यात्) । अनेकालिति । अलोऽन्त्यस्य, \"आदेः परस्य\" इत्यनयोरपवादोऽयम् । आरम्भसामर्थ्यादाह - अनेकालपीति ॥\r\n",
  "11059": "अदर्शनमिति । अदर्शनं - प्रथमान्तं, लोपः - प्रथमान्तम् । \"स्थानेऽन्तरतम\" इत्यतः \"स्थाने\" इत्यनुवर्त्तते । \"प्रसङ्गे सती\"ति तदर्थः । तदाह - प्रसक्तस्येति । शास्त्रतोऽर्थतश्च प्रसक्तोच्चारणस्येत्यर्थः । विद्यमानस्येत्यर्थो वा । अदर्शनम् = उच्चारणाऽभावः । अत्र हि दृशिर्ज्ञानसामान्ये । तत्र ज्ञानस्याऽवर्जनीयत्वेन नञा ज्ञानसामग्रीमध्यगता उच्चारणकृता सत्ता निषिध्यते । उच्चारणाऽभावरूपस्याऽर्थस्यैषा लोपसञ्ज्ञा, व्याख्यानात् ॥\r\n",
  "11064": " अचः = षष्ठ्यन्तम्, अन्त्य आदिर्यस्य तत् - अन्त्यादि - प्रथमान्तं, (सापेक्षत्वेऽपि गमकत्वात्समासः) । टि - प्रथमान्तम् । शकन्द्ध्वादिषु विषये शकन्द्ध्वादीनामनुरूपं - तत्सिद्ध्यर्थं - पूर्वपरयोः स्थाने पररूपं वक्तव्यमित्यर्थः । तच्च = पररूपञ्च । शकन्धुः = शकदेशकूपः । \"पुंस्येवान्धुः प्रहिः कूपः\" इत्यमरः । कर्कन्धुः = राजविशेषकूपः, श्वेताश्वकूपो वा । \"मनस्+ईषा\" इत्यत्र मकाराकारनकारयोर्मध्येऽन्त्योऽच् नकारोत्तराऽकारः, स आदियस्य - \"अस्\" इत्यस्य, तस्य टिसञ्ज्ञा । एवञ्च शकन्द्ध्वादित्वाट्टेः पररूपे \"अस्\" इत्यस्य स्थाने ईकारे जाते \"मनीषा\" इति सिद्धम् । मनीषाः = बुद्धिः । अयं = शकन्द्ध्वादिः । आकृत्या स्वरूपेणैव गण्यते इति आकृतिगणः । एवञ्च येषु शब्देषु पररूपं करणीयं ते शब्दा अत्र गणे बोध्या इत्यर्थः ॥",
  "11066": "तस्मिन्निति सप्तम्यन्तानुकरणं लुप्तसप्तम्यन्तम् । नागेशमते तु \"अची\"त्यादिसप्तम्यन्तार्थकतच्छब्दात्सप्तमीयं \"तस्मिन्निती\"ति ध्येयम् । इति - अव्ययपदम् । निर्दिष्टे - सप्तम्यन्तम् । पूर्वस्य - षष्ठ्यन्तम् ॥",
  "11067": "\"तस्मिन्निति निर्दिष्टे\" इत्यतः \"निर्दिष्टे\" इत्यनुवर्तते, अत आह - अव्यवहितस्येति ॥",
  "11069": "अण् - प्रथमान्तम्, उदित् - प्रथमान्तं, सवर्णस्य - षष्ठ्यन्तम्, च - अव्ययपदम्, अप्रत्ययः - प्रथमान्तम् । \"सवर्णस्ये\"त्यस्य \"बोधक\"मिति शेषः । अणमुद्दिश्य सवर्णबोधकताऽत्र विधीयते । तेन - अण् उदिच्च सवर्णस्य बोधकं भवतीत्यर्थलाभः । प्रत्ययानामिव अकाराद्यादेशानामपि सवर्णग्रहणवारणाय आह - प्रतीयते इति । एवञ्च यौगिकेन प्रत्ययपदेन आदेशादेरपि ग्रहणमिति \"त्यदादीनाम\" इत्यादौ न दीर्घाकारादेर्विधानमित्यवधेयम् । अत्र च चो भिन्नक्रमः, अत आह - उदिच्चेति । \"अवधीयमान\" इति न उदिद्विशेषणं, \"चोः कु\"रित्यादौ विधीयमानेऽपि सवर्णग्रहस्येष्टत्वात् । अत्रैव = अणुदित्सूत्रे एव । परेण = लण्सूत्रघटकेन णकारेण । अण् - अण्प्रत्याहारः । \"बोध्य\" इति शेषः । एवञ्च इतोऽन्यत्र \"ढ्रलोपे पूर्वस्य दीर्घोऽण\" इत्यादौ पूर्वेणैवाण्प्रत्याहारो बोध्यः । तदुक्तं - \"परेणैवेण्ग्रहाः सर्वे, पूर्वेणैवाऽण्ग्रहा मताः । ऋतेऽणुदित्सवर्णस्येत्येतदेकं परेण तु ॥\" इति । उदित इति । शास्त्रान्तरे \"उदि\"दिति एषां सञ्ज्ञेत्यर्थः । तयाऽत्रापि व्यवहारः । तदेवमिति । तत् = अणि अणुदित्सूत्रप्रवृत्तौ सत्याम् । एवम् फलतीत्यर्थः । यद्वा - तत् = अणुदित्सूत्रप्रवृत्त्या यल्लब्धं तत्, एवम् = वक्ष्यमाणरीत्या बोध्यमित्यर्थः । सञ्ज्ञा = बोधकः । इकारोकाराविति । \"प्रत्येकमष्टादशानां - सञ्ज्ञेति\"ति शेषः । त्रिंशत इति । ऋलृवर्णयोः सावर्ण्यादिति भावः । लृकारोऽपीति । \"त्रिंशतिः सञ्ज्ञे\"ति शेषः । द्वादशानामिति । \"प्रत्येकं द्वादशानां - सञ्ज्ञे\"ति शेषः । एचां ह्रस्वाऽभावादिति भावः । तेन = यवलानां द्वैविध्येन । ते = यवलाः । द्व्योः = अनुनासिकाननुनासिकयोः । एवञ्च - अणुदित्सूत्रबलेन यकारः \"यँ\" \"य\" इत्यनयोर्ग्राहकः, एव वकारः - \"वँ\" \"व\" इत्यनयोः, लकारश्च \"लँ\" \"ल\" इत्यनयोर्ग्राहक इति लब्धम् ॥",
  "11070": "तपरः - प्रथमान्तं, तत्कालस्य - षष्ठ्यन्तम् । \"तत्पर\" इत्यत्र तः परो यस्मादिति बहुव्रीहिः, \"अतो भिस ऐस्\" इत्यत्र तपरकरणात् । अत्र तात्पर इति पञ्चमीतत्पुरुषोऽपि, \"सहिवहोरोदवर्णस्ये\"त्यत्र वर्णग्रहणात् । तदाह - तःपर इति । वर्णग्रहणे तु तत्सामर्थ्यादत्वावच्छिन्नाष्टादशाकारग्रहणबोधनेन न \"सहिवहोरो\"दित्यत्रास्य तपरसूत्रस्य प्रवृत्तिरिति तच्चारितार्थ्यम् । तः परो यस्मादित्यस्योदाहरणम् - \"अतो भिस ऐस्\" - विश्वपाभिः । \"तत्पर\" इति द्वितीयस्योदाहरणं - \"वृद्धिरादैच्\" \"अदेङ्गुणः\" इति । तत्कालेत्यस्य - उच्चारणकालसमकालेत्यर्थः, तत्फलितमाह - उच्चार्यमाण इति । सवर्णस्येत्यपि बोध्यं, तेन हरिभिरित्यत्र \"अतो भिस ऐस्\" न । अकारेकारयोः सावर्ण्याभावात् ॥\r",
  "12027": "ऊकाल इति । उकालह् - प्रथमान्तम्, अच् - प्रथमान्तम्, ह्रस्वदीर्घप्लुतः - प्रथमान्तम् । ऊकाल इति । उश्च ऊश्च ऊ३श्च वः । वः कालो यस्य असौ - ऊकालः । अत्र हि ऊशब्दस्य कालशब्देन सह सामानाधिकरण्यमुपपद्यते । तत्फलितमाह - वां काल इति । अत्र वां काल इव कालो यस्येति न विग्रहो, व्यधिकरणत्वात् । \"काल\" इति जात्याख्यायामेकवचनम् । \"व\" इति च \"ऊ\" शब्दस्य जसि रूपम् । \"वा\"मिति च \"ऊ\" शब्दस्य आभि रूपम् । कुक्कुटोच्चरिते शब्दे उकारे एकद्वित्रिमात्राणां प्रसिद्धेरकारादयो नोक्ताः । ह्रस्वश्च दीर्घश्च प्लुतश्च एषां समाहारः - ह्रस्वदीर्घप्लुतः । सौत्रं पुंस्त्वम् । इतरेतरद्वन्द्वे सौत्रमेकवचनमिति वा । एकमात्रिकोऽच् ह्रस्वसञ्ज्ञः, द्विमात्रिकोऽच् दीर्घः, त्रिमात्रिकः प्लुतः इत्यर्थः । अत्र च सूत्रे ऊ-उ-उ३ इत्येवं तु न च्छेदः, एवं सति द्विमात्रिकस्य ह्रस्वत्वे एकमात्रिकस्य दीर्घत्वे च \"प्वादीनां ह्रस्व\" इत्यस्य \"अतो दीर्घ\" इत्यस्य च वैयर्थ्यापत्तेः । \"उ-ऊ३-ऊ\" इत्येवमपि न प्रश्लेषः, एवं सति द्विमात्रिकस्य प्लुतत्वेन \"ओमभ्यादाने\" इति प्लुतविधेर्वैयर्थ्यापत्तेः, ओमित्यस्य द्विमात्रिकतया तस्येदानीं प्लुतत्वस्य स्वतः सिद्धत्वात् । नापि \"ऊ३-ऊ-उ\" इति एकमात्रिकस्यान्तेच्छेदः, \"विभाषा पृष्टप्रतिवचने हे\"रिति हेरिकारस्य प्लुतविधेरानर्थक्यापत्तेः । क्रमादिति । यथासङ्ख्यसूत्रलभ्यमिदम् । लौकिकन्यायसिद्धं वा । सः - लब्धह्रस्वादिसञ्ज्ञकोऽच्, प्रत्येकमुदात्तादिभेदेन = उदात्तानुदात्तस्वरितभेदेन (उदात्तत्वानुदात्तत्वस्वरितत्वधर्मैः) - त्रिधा = त्रिप्रकारक इत्यर्थः । तदित्थं (१) ह्रस्व उदात्तः, (२) ह्रस्वोऽनुदात्तः, (३) ह्रस्वः स्वरितः । (४) दीर्घ उदात्तः, (५) दीर्घोऽनुदात्तः, (६) दीर्घः स्वरितः, (७) प्लुत उदात्तः, (८) प्लुतोऽनुदात्तः, (९) प्लुतः स्वरितः । - इति नवभेदाः । एवञ्च अकारादीनां प्रत्येकं नव भेदा इति लब्धम् ॥",
  "12029": "(ताल्वादिषु सभागेषु स्थानेषूर्ध्वभागे निष्पन्नोऽजुदात्तसंज्ञः स्यात्) । तत्र उदात्तसञ्ज्ञासूत्रमाह - उच्चैरिति । उच्चैः - अव्ययपदम्, उदात्तः - प्रथमान्तम् । प्रकृते उच्चैस्त्वं न श्रवणकृतम्, उपांशु उच्चरिते उदात्तेऽव्याप्तेः, किन्तु स्थानकृतम् । उच्चैरिति चाधिकरणशक्तिप्रधानम् । अधिकरणत्वञ्च उच्चारणक्रियानिरूपितम् । \"ऊकाल\" इत्यतोऽजित्यनुवर्त्तते । एवञ्च ताल्वादीनाम् ऊर्ध्वभागे निष्पन्नः - उच्चरितोऽच् उदात्तसञ्ज्ञ-इति लब्धम् । ऊर्ध्वाऽधोभागव्यवहारोहि ताल्वादिस्थानानां सभागत्वे एव सम्भवति ॥",
  "12030": "(ताल्वादिषु सभागेषु स्थानेष्वधोभागे निष्पन्नोऽजनुदात्तसंज्ञः स्यात्) । अनुदात्तसञ्ज्ञासूत्रमाह - \"नीचै\"रिति । अत्रापि नीचैरित्यधिकरणशक्तिप्रधानम् । पूर्ववदेवोच्चारणक्रियानिरूपितमधिकरणत्वम् । एवञ्च - ताल्वादीनामधोभागे निष्पन्नोऽजनुदात्तसञ्ज्ञ इत्यर्थो बोध्यः ॥",
  "12031": "(उदात्तानुदात्तत्वे वर्णधर्मौ समाह्रियेते यस्मिन् सोऽच् स्वरितसंज्ञः स्यात्) । स्वरितसञ्ज्ञासूत्रमाह - समाहार इति । पूर्वसूत्रेभ्य \"उदात्त\" इति, \"अ\"जिति चानुवर्त्तते । \"उदात्त\" इति \"अनुदात्त\" इति च धर्मप्रधानो निर्देशः, षष्ठ्या च तयोर्विपरिणामः । समाहार इति चाधिकरणे घञ् । तदेवम् - \"उदात्तत्वानुदात्तत्वयोर्धर्मयोर्यस्मिन्नचि सम्मेलनं सोऽच् स्वरितसञ्ज्ञः\" इत्यर्थो लभ्यते । स इति । सः = लब्धह्रस्वोदात्तादिसञ्ज्ञकोऽच् पूर्वोक्तरीत्या नवविधोऽपि, प्रत्येकम् अनुनासिकत्वाननुनासिकत्वाभ्याम् = अनुनासिकत्वेन, अननुनासिकत्वेन च धर्मेण, द्विधा - द्विप्रकारक इत्यर्थः । एवञ्चाऽचामष्टादशभेदलाभः ॥",
  "13001": "भूवादय इत्यत्र - भूश्च वाश्च भूवौ, आदिश्च आदिश्च - आदी, भूवादी येषां ते भूवादय इति विग्रहः ॥ \r",
  "13002": "उपदेशे - सप्तम्यन्तम्, अच् - प्रथमान्तम्, अनुनासिकः - प्रथमान्तम्, इत् - प्रथमान्तम् । प्रतिज्ञायते इति - प्रतिज्ञा । आतश्चोपेति कर्मण्यङ् । अनुनासिकस्य भावः - आनुनासिक्यम् । प्रतिज्ञा आनुनासिक्यं येषान्ते - प्रतिज्ञाऽनुनासिक्याः । पाणिनिना प्रोक्ताः - पाणिनीयाः । पाणिनीया इत्यस्य - पाणिनिप्रभृतिप्रोक्ता वर्णा - इत्यर्थः । प्रतिज्ञाविषयाऽऽनुनासिक्यवन्त इत्यर्थः । प्रतिज्ञा च \"अयमेवम्\" इति कथनं, वर्णानां तत्त्वज्ञापको व्यवहारश्च । यद्यपि सूत्रकार कृतोऽनुनासिकपाठ इदानीं परिभ्रष्टस्ततथापि वृत्तिकारादिव्यवहारबलेन यथाकार्यं प्राक्स्थित इत्यनुमीयते इति भावः । लण् च तत्सूत्रञ्च, लण्सूत्रं, लण्सूत्रे तिष्ठतीति लण्सूत्रस्थः, लण्सूत्रस्थश्चासौ अवर्णश्च लण्सूत्रस्थावर्णः, तेनेति विग्रहः । लण्सूत्रघटकाऽकारस्य \"उपदेशेऽजनुनासिकः\" इतीत्सञ्ज्ञायाम् - \"आदिरन्त्येने\"ति सूत्रप्रवृत्त्या लण्सूत्रस्थाऽवर्णेन सह उच्चार्यमाणो \"हयवर\"डिति सूत्रस्थो रेफो र-लयोः (मध्यगस्य लस्य, स्वस्य रेफस्य च) सञ्ज्ञेति रप्रत्याहारसिद्धिप्रकारः ॥",
  "13003": "हलन्त्यमिति । हल् - प्रथमान्तम्, अन्त्यं - प्रथमान्तम् । द्विपदमिदं सूत्रम् । तत्र हल्शब्दो नपुंसकलिङ्गोऽप्यस्ति, \"अन्त्य\"मिति नपुंसकपदसामानाधिकरण्यात् । \"उपदेशेऽजनुनासिक इ\"दिति पूर्वसूत्रादुपदेशे इति इदिति चानुवर्त्तते । तदाह - उपदेशे इति । इत्यस्यात् = इत्सञ्ज्ञकं स्यात् । सञ्ज्ञाप्रकरणात् । अत्राऽन्योन्याश्रयपरिहारस्तु हलन्त्यमित्यस्याऽऽवृत्त्या हल्प्रत्याहारमादौ संसाध्य सिद्धान्तकौमुद्यां प्रदर्शितस्तत एवावगन्तव्यः । यद्यपि भाष्ये वृत्त्यादौ च - \"उपदिश्यतेऽनेनेत्युपदेशः = शास्त्रम् । तच्च शासनकरणं, प्रत्यासत्त्या एतच्छास्त्रीयधात्वागमप्रातिपदिकप्रत्याहारसूत्रप्रत्ययादेशरूप\"मित्येव व्याख्यातं, तथापि तन्नादत्तव्यं, ल्युटा बाधेन करणे घञो दुर्लभत्वात् । असञ्ज्ञात्वात्पुंसि सञ्ज्ञायामिति घस्याऽपि च दुर्लभत्वात् । असञ्ज्ञात्वादेव \"हलश्चे\"ति घञोऽप्यप्रवृत्तेश्च । एवञ्च भावे घञा उपदेशनम् - उपदेश इत्येवार्थः । उपशब्दश्च आद्यार्थः, दिशिरुच्चारनार्थः । एवञ्च \"उपदेश आद्योच्चारण\"मिति फलितमित्याह - आद्योच्चारणमिति । आद्यमुच्चारमित्यर्थः । तच्च-प्रत्यासत्त्या व्याकरणशास्त्रप्रवर्त्तकानामाचार्याणां तत्रभवतां पाणिनि-कात्यायन-पतञ्जलि-महेश्वराणामेव ग्राह्यम् । आद्यत्वञ्च - अज्ञातस्वस्वरूपज्ञापकत्वम् । तच्च \"अइउण्\" इत्यादीनामस्त्येवेति भावः । केचित्तु - उपदेशपदे करणकर्मोभयव्युत्पत्त्या \"धातुसूत्रगणोणादिवाक्यलिङ्गानुशासनम् । आगमप्रत्ययादेशा उपदेशाः प्रकीर्त्तिताः ॥\" इति परिगणनमाहुः, तन्न युक्तम्, एषामुपदेशसञ्ज्ञाया भाष्यादावनुक्तेः । योगस्य स्वीकारे तु परिगणनस्यैव व्यर्थत्वम् । \"लोपश्चेतिद्विशकारको निर्देशः, द्वितीयः शकार इ\"दिति भाष्यविरोधश्च । नह्यनेन किञ्चिदुपदिश्यते । एवञ्च मूलोक्तमेव युक्तम् । \"आदेच उपदेशे\" \"उपदेशेऽत्वत\" इत्यादावाद्योच्चारणस्यैवोपदेशपदार्थतायाः प्रसिद्धेश्च । शेखरकृतस्तु - करणे घञा धातुप्रत्ययनिपातागमादेशपरमेवात्रोपदेशपदमित्यभिप्रयन्ति । ननु \"हलन्त्य\"मिति सूत्रस्य - \"उपदेशेऽन्त्यं हलित्स्या\"दिति वृत्तिरधिकाऽत आह - सूत्रेष्विति । व्याकरणसूत्रेषु - \"हलन्त्य\"मित्यादिषु, अदृष्टं यत्पदं (उपदेशे इत् इत्यादि) - तत् - सूत्रान्तरात् = पूर्वसूत्रात्, (क्वचिदुत्तरसूत्राच्च) - अनुवर्त्तनीयमित्यर्थः । एवञ्च \"उपदेशेऽजनुनासिक\" इति पूर्वसूत्रादुपदेशपदेत्पदयोरनुवृत्तिरत्रेति न वृत्तेरसङ्गतिरिति भावः ॥",
  "13009": "तस्येति । तस्य - षष्ठ्यन्तम्, लोपः - प्रथमान्तम् । इत्सञ्ज्ञाप्रकरणान्ते हि इदं सूत्रम्, तत्र तच्छब्दः सन्निहितमितं परामृशति, तदाह - तस्येत इति । तस्य इत्यस्यार्थः \"इत\" इति । इत्सञ्ज्ञकस्येत्यर्थः । \"उपदेशेऽजनुनासिक इ\"दिति सूत्रादित्पदानुवृत्त्या षष्ठ्या विपरिणामेन च \"इतो लोप\" इत्यर्थस्य सम्भवेऽपि \"तस्ये\"ति ग्रहणं - यस्य इत्सञ्ज्ञा तस्य सर्वस्य लोपार्थम् । तेन \"आदिर्ञिटुडव\" इत्यनेनेत्सञ्ज्ञकानां ञिटुडूनां सर्वेषां लोपः सिद्ध्यति । अन्यथाऽलोन्त्यपरिभाषयाऽन्त्यस्यैव (इकारोकारादेः) लोपः स्यात् । नच \"नानर्थकेऽलोन्त्यविधि\"रिति निषेधादेव नान्त्यस्य लोप इति \"तस्ये\"ति पदं व्यर्थमिति वाच्यं, तस्याः परिभाषाया भाष्ये प्रत्याख्यातत्वात् । ननु णादीनां हलन्त्यमित्यनेन इत्सञ्ज्ञायां लोपापत्तिरत आह - णादय इति । \"अइउण्\" \"ऋलृक्\" इत्यादिचतुर्दशसूत्रीघटका इत्सञ्ज्ञका अन्त्या णादयो लकारान्ता वर्णाः - अणाद्यर्थाः = अण्-अक्-अच्-इत्यादिप्रत्याहारसिद्ध्यर्थाः, न तु लोपार्था इत्यर्थः । एवञ्च तेषु \"तस्य लोप\" इति लोपो न प्रवर्त्तते इत्याशयः ॥",
  "13010": "\"क्रमा\"दित्यस्य लाभायाह - यथासङ्ख्यमिति । सम्यक् ख्यानं - सङ्ख्या = क्रमवैशिष्ट्येन ज्ञानम् । सङ्ख्यामनतिक्रम्य यथासङ्ख्यम् । (यथासंख्यं - प्रथमान्तम्, अनुदेशः - प्रथमान्तं, समानां - षष्ठ्यन्तम् । यद्वा यथासङ्ख्यमिति - यथा स्यात्तथा भवतीत्येवं रीत्या क्रियाविशेषणत्वाद्द्वितीयान्तम्) । अनुदिश्यते इति - अनुदेशः = पश्चाद्भववाक्यार्थबोधकालिकः सम्बन्धः । (पदज्ञानाद्यनन्तरं जायमानस्य शाब्दबोधस्य विषयः सम्बन्धः) । साम्यं - सङ्ख्यया, योग्यत्वात्, उपस्थितत्वाच्च । एवञ्च - समसङ्ख्यावतां सम्बन्धो यथाक्रमं - (यथासङ्ख्यं) भवति । अर्थात् - येन क्रमेण पदज्ञानं पदादुपस्थितिर्वा तेनैव क्रमेण समसङ्ख्यानां वाक्यार्थबोधविषयः सम्बन्धो भवतीत्यर्थः । तत्फलितमाह - समसम्बन्धीति । \"हरये नमः\" इत्येतद्घटकं \"हरये\" इति चतुर्थ्यन्तम् । एवं \"विष्णवे नमः\" इत्येतद्घटकं \"विष्णवे\" इति पदम् । नयतीति नायकः = प्रभुः । पावकः = अग्निः ॥",
  "14002": "तुल्येति । अन्यत्र अन्यत्र लब्धावकाशयोः शास्त्रयोरेकत्र (लक्ष्ये) समावेशस्तुल्यबलविरोधः ॥ \r\n",
  "14014": " सुप् तिङ् च सुप्तिङौ, तौ अन्ते यस्य तत् - सुप्तिङन्तं - प्रथमान्तम्, पदं - प्रथमान्तम् । \"शब्दस्वरूप\"मिति च शब्दानुशासनप्रस्तावाल्लभ्यते । अन्तशब्दः प्रत्येकं सम्बध्यते, तदाह - सुबन्तमिति । \"शब्दरूप\"मिति शेषः । सुबिति सुपः पकारेण प्रत्याहारो, व्याख्यानात् ॥ \r\nइति संज्ञाप्रकरणम् ।\r",
  "14057": "\"प्राग्रीश्वरात्\" इत्यतो \"निपाताः\" इत्यनुवर्तते इत्यभिप्रेत्याह - निपाता इति । \"लिङ्गसंख्यानन्वयित्वमद्रव्यत्वम्\" ॥",
  "14058": "\"चादयोऽसत्त्वे\" इत्यतो \"असत्त्वे\", इति \"निपाताः\" इति चानुवर्त्त्याह - एतेऽपीति ॥",
  "14059": " \"प्रादय\"इत्यनुवर्त्तते, तदाह - प्रादय इति ॥\r\n",
  "14109": "परः - प्रथमान्तं, सन्निकर्षः - प्रथमान्तं, संहिता - प्रथमान्तम् । परशब्दो नाऽन्यार्थोऽन्यत्वस्याऽव्यभिचरितत्वात्, किन्तूत्कृष्टार्थ इत्याह - अतिशयत इति । स्वभावसिद्धाऽर्द्धमात्राऽधिककालव्यवायरहित इत्यर्थः । सन्निकर्षः = सामीप्यम् । शब्दानुशासनप्रस्तावादाह - वर्णानामिति ॥ \r",
  "61073": "\"ह्रस्वस्य पिति कृति तुक्\" इत्यतः \"तुक्\" इति \"ह्रस्वस्य\" इति चानुवर्तते । तदाह - ह्रस्वस्येति ॥",
  "61076": " \"ह्रस्वस्य पिति कृति\" इत्यतः \"तुक्\" इति \"छे च\" इत्यतः \"छे\" इति \"दीर्घात्\" इति सूत्रं चानुवर्ततेऽत आह - दीर्घादित्यादि । दीर्घस्यैवायं तुक् न तु छस्य, \"सेनासुराच्छाया\"इति निर्देशात् । तत्फलं लक्ष्मीच्छाया चेच्छिद्यते इत्यादौ छकारश्रवणम् ॥ \nइति हल्सन्धिः । अथ विसर्ग-सन्धि-प्रकरणम् । (खरि विसर्जनीयस्य सः स्यात्) । \"खरवसानयोः\" इत्यतः \"खरि\" इत्यनुवर्त्तते, तदाह - खरीति ॥ \r\n\n",
  "61077": "इकः - षष्ठ्यन्तम्, यण् - प्रथमान्तम्, अचि - सप्तम्यन्तम् । \"संहिताया\"मित्यधिक्रियते । विषयसप्तमीयं, तदाह - विषये इति । इति स्थिते - इत्यस्य - \"यत्सूत्रं प्रवर्त्तते तदाहे\"ति शेषः ॥",
  "61078": "एचः - षष्ठ्यन्तम्, अयवायावः - प्रथमान्तम् । \"इको यणची\"त्यतोऽचीत्यनुवर्त्तते । \"क्रमा\"दिति यथासङ्ख्यसूत्रबललब्धं, तदाह एच - इति ॥",
  "61079": "वः - अन्ते यस्यासौ वान्तः - प्रथमान्तम् । यि - सप्तम्यन्तम् । प्रत्यये - सप्तम्यन्तम् । \"यस्मिन्विधिस्तदादावल्ग्रहणे\" इति परिभाषालब्धमर्थमाह यकारादाविति । (सप्तम्यन्ते विशेषणीभूतेऽल्मात्रबोधके पदे उपादीयमाने यस्मिन् = अलि - यो विधिः स तदादौ बोध्य इति तदर्थः । प्रकृते च \"यी\"ति पदमल्मात्रबोधकम्) । \"ओदौतोरिति वक्तव्य\"मिति वार्त्तिकोक्तेराह - ओदौतोरिति । गोर्विकारो गव्यं = दुग्धदध्यादिकम् । नावा तार्यं - नाव्यं = नौकामारुह्य तरणार्हं जलं । गभीरमिति यावत् । \"गो+य\"मित्यवस्थायां \"वान्तो यि प्रत्यये\" इति अवादेशे \"गव्य\"मिति सिद्धम् । एवं \"नौ+य\"मित्यवस्थायां \"वान्तो यी\"ति औकारस्य स्थाने आवादेशे नाव्यमिति सिद्धम् । अत्र \"हलि सर्वेषा\"मिति \"लोपः शाकल्यस्ये\"ति वा वलोपस्तु न, \"यचि भ\"मिति भत्वेन वकारस्याऽपदान्तत्वात् । अध्वेति । गोशब्दस्य वान्तादेशः स्याद्यूति शब्दे परे, समुदायेन मार्गपरिमाणे गम्यमाने इत्यर्थः । गव्यूतिः = कोशद्वयम् । \"गव्यूतिः स्त्री क्रोशयुग\"मित्यमरः । अत्र सञ्ज्ञाभङ्गभयाल्लोपः शाकल्यस्येति वलोपो न ॥",
  "61085": "शिवेहीति । \"शिव-आ-इही\"त्यवस्थायां \"अ+आ\" इत्यत्र सवर्णदीर्घोऽपि प्राप्नोति, आ+इत्यत्र गुणोऽपि प्राप्नोति । तत्र \"धातूपसर्गयोः कार्यमन्तरङ्गम्, अन्यद्बहिरङ्ग\"मिति परिभाषया धातूपसर्गकार्यस्य गुणस्यान्तरङ्गत्वादादौ प्रवृत्त्या \"शिव+एही\"ति जाते वृद्धौ प्राप्तायाम् \"ओमाङोश्चे\"त्यनेन (\"अन्तादिवच्चे\"ति शास्त्रप्रवृत्त्या \"ए\" इत्यस्याऽऽङ्त्वात्) पररूपे \"शिवेही\"ति सिद्धम् । हे शिव ! आगच्छेति तदर्थः ॥\r\n",
  "61087": "आत् - पञ्चम्यन्तं, गुणः - प्रथमान्तम् । \"इको यणची\"त्यतोऽचीत्यनुवर्त्तते, \"एकः पूर्वपरयो\"रित्यधिकृतं, तदाह - अवर्णादिति । \"उप-इन्द्रः\" इत्यवस्थायामाद्गुण इत्यनेन कण्ठतालुस्थानिकयोरकारेकारयोः स्थाने कण्ठतालुस्थानिके गुणे एकारे कृते \"उपेन्द्रः\" इति सिद्धम् । इन्द्रमुपगतः - उपेन्द्रः - विष्णुः । \"गङ्गा-उदक\"मित्यवस्थायाम् \"आद्गुण\" इत्यनेन कण्ठोष्ठस्थानिकयोराकारोकारयोरुभयोः स्थाने कण्ठोष्ठस्थानिके ओकारे कृते \"गङ्गोदक\"मिति सिद्धम् । गङ्गोदकं = गङ्गाजलम् ॥\r",
  "61088": " गुणापवाद इति । येन नाप्राप्तिन्यायेन वृद्धिर्गुणबाधिका, गुणस्यावश्यप्राप्तत्वात् । कृष्णैकत्वं - कृष्णस्य एकरूपता । गङ्गाया ओघः = वेगः । देवस्य = राज्ञः, देवानां वा ऐश्वर्यम् । ",
  "61089": "\"एजाद्यो\"रिति एत्येधत्योरेव विशेषणं, न तु ऊठः, असम्भवात् । उपैति = ग्राममुपगच्छति, प्राप्नोति । उपैधते = समृद्धो भवति । प्रष्ठौहः = वत्सदमनकाष्ठविशेषवाहकस्य वत्सस्य । षष्ठ्यन्तोऽयम् । मा भवानित्यस्य = भवान् प्रवृद्धिं न करोत्वित्यर्थः । अक्षाणामूहिनीति विग्रहः, \"पूर्वपदात्सञ्ज्ञायामगः\" इति णत्वम् । प्रौहः = प्रकृष्टस्तर्कः । प्रौढः = महान्, प्रवृद्धश्च । प्रौढिः = महत्त्वं, गर्वश्च । प्रेषः = प्रेरणम् । प्रैष्यः = दासः । सुखार्त्तः = सुखेन गतः । परमश्चासौ ऋतश्चेति कर्मधारयोऽत्र, न तु तृतीयासमासोऽतोऽत्र न वृद्धिः । प्रार्णं = प्रकृष्टम् ऋणम् । वत्सतरस्य ऋणं । वत्सतररूपम् ऋणमिति यावत् । (वत्सतर = बच्छड़ा) । एवं - कम्बलार्णं - वसनार्णमित्यादावप्यर्थो बोध्यः । ऋणस्यापनयनाय यदन्यदृणं क्रियते तत् - ऋणार्णम् । दशार्णो देशः [रीवाँ प्रान्त] ॥\r",
  "61091": "प्रार्च्छति = प्रकर्षेण याति ॥ \r",
  "61094": "प्रेजते = प्रकर्षेण कम्पते । उपोषति = उप-दहति ॥",
  "61095": "\"आद्गुणः\" इत्यत \"आ\"दिति वर्त्तते, तदाह - अत्परे इति । अवर्णादोमि आङि च परे इति सरलोऽर्थः ॥ \r",
  "61101": "\"इको यणचि\" इत्यतः \"अचि\" इति, \"एकः पूर्वपरयोः\" इति सम्पूर्णमधिकारसूत्रं चानुवर्तते । अत आह - अचि पर इत्यादि ॥\r",
  "61109": "\"अमि पूर्वः\" इत्यतः \"पूर्व\"इति \"एङि पररूपम्\" इत्यतो \"रूपम्\" इति चानुवर्तते अत आह - पूर्वरूपमिति । \"एङः पदान्तादती\"ति सूत्रादेङ इति, \"प्रकृत्यान्तः पादम्\" इति सूत्रात् \"प्रकृत्या\" इति चानुवर्तते, अत आह - एङन्तस्येत्यादि ॥\r\n",
  "61113": "\"एङः पदान्ता\"दित्यतः \"अती\"ति \"ऋत उत्\" इत्यतः \"उत्\" इति चानुवर्तते । तदाह - अप्लुतादिति ॥",
  "61114": "(अप्लुतादतः परस्य रोरुः स्याद्धशि) । \"अतो रोरप्लुतात्\" इति, \"उत्\" इति चानुवर्त्तते ॥",
  "61122": " चित्रेति । \"एकदेशविकृतमनन्यवत्\" इति न्यायेन \"गु\"शब्दे गोशब्दत्वंस्य सत्त्वेऽपि \"विकृतावयवनिबन्धनकार्ये नायं न्यायः\" इति गुशब्दे नैङन्तत्वमिति भावः । गोरिति । गो अस् इत्यवस्थायां गो इत्यस्य \"यचि भ\"मिति भसंज्ञा न तु पदसंज्ञा । \"ङसिङसोश्चे\"ति पूर्वरूपं रुत्वं विसर्गश्चेति तत्सिद्धिः ॥\r\n",
  "61123": "",
  "61124": "",
  "61125": "प्लुतेति । अत्र नित्यपदं प्रायिकं, नित्यप्रहसित इत्यादाविव । तेन \"मणीवोष्ट्रस्ये\"त्यत्र न प्रकृतिभावः । \"प्रकृत्याऽन्तः पादम्\" - इत्यतः \"प्रकृत्या\" इत्यनुवर्तते ॥",
  "61127": "\"एङः पदान्तात्\" इत्यतः \"पदान्तात्\" इति विभक्तिविपरिणतम्, \"प्लुतप्रगृह्या\" इत्यतः \"अचि\" इति चानुवर्तते । अत आह - अचीति । ह्रस्वोत्तरमपि यदि यण् स्यात् तर्हि ह्रस्वविधानमेव व्यर्थं स्यादिति भावः ॥\r\n",
  "61128": " \"इकोऽसवर्णे शाकल्यस्य ह्रस्वः\" इत्यनुवर्तते । \"एङः पदान्तात्\" इति \"इकोऽसवर्णे\" इत्यतः \"शाकल्यस्य ह्रस्वः\" इति चानुवर्त्त्योक्तं - प्राग्वदिति । \"आडजादीनाम्\" इति जातस्याऽऽडागमस्य धात्ववयवत्वेन पदान्तत्वाऽभाव इति भावः ॥\r\nइत्यच्सन्धिः ।\r\n",
  "61132": "",
  "61134": "सोऽचीति । \"सस्\" इति प्रथमान्तानुकरणं लुप्तषष्ठ्यन्तम् । \"सुलोप\" इति वर्ततेऽत आह - स इत्यस्येति । पादशब्देनाऽत्र सूत्रे ऋक्पादवत् श्लोकपादोऽपि ग्राह्य इत्याशयेन ऋक्पादमुदाहृत्य श्लोकपादमप्युदाहरति - सैष दाशरथिरिति । अत्र लोपाभावे सस्य रुत्वे यत्वे लोपे तस्यासिद्धत्वाद्वृद्ध्यादेरभावे नवाक्षरत्वापत्त्याऽष्टाक्षराऽनुष्टुप्पादभङ्गः स्पष्टः एव ॥ \r\nइति विसर्गसन्धिः । \r\nइति पञ्चसन्धिप्रकरणम् ।\r\n",
  "63111": "ढश्च रश्च ढ्रौ । ढ्रौ लोपयतीति ढ्रलोपः, तस्मिन् ढ्रलोपनिमित्ते ढकारे, रेफलोपनिमित्ते रेफे च परे पूर्वस्याऽणो दीर्घ इति यावत् । उत्तरपदाधिकारनिवृत्त्यर्थमत्र पूर्वग्रहणं, तेन व्यस्तेऽपि पूर्वस्य दीर्घः सिद्ध्यति । तदाह - पुना रमते इत्यादि ॥",
  "81002": "(द्विरुक्तस्य परं रूपमाम्रेडितं स्यात्) । तस्येति । \"सर्वस्य द्वे\" इत्यनुवर्तनादभ्यासद्वित्वविषये नास्य प्रवृत्तिः ॥ \r",
  "82001": "पूर्वत्र - अव्ययपदम्, असिद्धं - प्रथमान्तम् । सपादसप्ताध्यायीप्रति = अष्टमाध्यायस्य प्रथमपादं यावत् पठितानि सूत्राणि प्रति । त्रिपादी = अष्टमाध्यायद्वितीयतृतीयचतुर्थपादपठितानि सूत्राणि । हे हरे ! इह - आगच्छेत्यर्थः । एवं विष्ण इहेत्यत्रापि \"आगच्छे\"ति शेषः ॥\r",
  "82023": "संयोगः अन्ते यस्यासौ - संयोगान्तः, तस्य संयोगान्तस्य । \"पदस्ये\"त्यधिकृतम् ॥",
  "82029": "\"पदस्य\" इत्यनुवर्त्त्य - पदस्य अन्ते इति सम्बन्धमभिप्रेत्याह - पदान्ते इति ॥",
  "82066": "\"पदस्य\" इत्यनुवर्त्तते । तदन्तविध्यलोन्त्यविधिभ्यां लब्धमर्थमाह - पदान्तस्येति ॥",
  "82069": "\"अहन्\" इति सूत्रानुवृत्तेराह - अह्न इति । अहरह इति । वीप्सायां द्विर्वचनम् । अहन् - अहन्नित्यलौकिकं वाक्यम् । प्रतिदिनमिति तदर्थः । अहर्गणः - दिनसमूहः, ज्यौतिषशास्त्रप्रसिद्धदिनसमूहो वा ॥ \r",
  "82084": "दूरादिति । \"वाक्यस्य टेः प्लुत उदात्तः\" इत्यधिक्रियते । \"सर्वः प्लुतः साहसमनिच्छता विभाषा कर्तव्यः\" इति भाष्यम् ॥",
  "83002": "सूत्रे - अत्र इत्यस्य - रुप्रकरणे इत्यर्थः । राविति वक्तव्येऽत्रग्रहणात्ससजुष इति विहितस्य न ग्रहणम् । \"मतुवसो रु\" इत्यतो \"रु\" इत्यनुवर्त्त्य दिग्योगलक्षणपञ्चमीं च कृत्वाह - रोः पूर्वस्येति ॥ \r\n",
  "83004": "\"अनुनासिकात्\" इति ल्यब्लोपे पञ्चमीत्यभिप्रेत्याह - अनुनासिकं विहायेति । \"अनुनासिक\"मित्यस्य हि अर्शआद्यजन्ततया अनुनासिकघटितप्रयोगमित्यर्थः । \"रोः\" \"पूर्वस्य\" इति अनुवर्त्त्य योग्यतया विभक्तिं विपरिणमय्य च व्याचष्टे - रोः पूर्वस्मात् पर इति ॥ \r\n",
  "83005": " \"मतुवसो रु सम्बुद्धौ छन्दसि\" इत्यतो \"रु\" इत्यनुवर्तते । तदाह - रुरिति । सुडत्रागम एव गृह्यते, व्याख्यानात् ॥\r\n",
  "83006": " \"खर्परे शरि शरि वा विसर्गलोपः\" इत्यस्य \"कुप्वोः ᳲक ᳲपौ च\" इत्यस्य चापवादोऽयं विसर्गविधिः । \"मतुवसो\"इत्यतः \"रु\" इत्यनुवर्त्त्याह - रुरिति ॥\r\n",
  "83007": "\"पदस्य\" इत्यधिकृतं, तच्च विशेष्यं, \"न\" इति च विशेषणम् । विशेषणेन च तदन्तविधिः ॥ \"रु\" इति \"अम्परे\" इति चानुवर्तते इत्याह - अम्परे इति ॥\r\n",
  "83010": "(नॄनित्यस्य रुः स्याद्वा पकारे परे) । \"नॄ\"निति द्वितीयान्तानुकरणं लुप्तषष्ठ्यन्तम् । \"रु\" इति, \"उभयथर्क्षु\"इत्यत \"उभयथे\"ति चानुवर्त्तते । \"पे\" इत्यकारो न विवक्षितः । ते नॄँः प्रीणाति, नॄः पुनाति - इत्यादौ रुत्वं सिध्यतीत्यभिप्रेत्याह - नॄनित्यस्येति ॥",
  "83012": "\"कान्\" इति द्वितीयान्तानुकरणं लुप्तषष्ठ्यन्तम्, तल्लब्धमर्थमाह - कान्नकारस्येति ॥",
  "83014": "रोरीति । सूत्रे \"रः\" - षष्ठ्यन्तं, \"रि\" - सप्तम्यन्तम् । \"ढो ढे लोपः\" इति सूत्रात् लोपपदानुवृत्तेराह - लोप इति ॥ \r\n",
  "83015": "\"पदस्य\" इत्यधिकृत, \"रो रि\" इत्यत \"र\" इत्यनुवर्त्तते, तदन्तविध्यलोन्त्यविधिप्रवृत्तिलब्धमर्थमाह - पदान्तस्येति ॥ ",
  "83017": " \"रोः सुपि\" इत्यतो \"रोः\" इत्यनुवर्ततेऽत आह - रोरित्यादि । तेषामिति । भोसादिनिपातानामित्यर्थः । तेन \"विभाषा भवद्भगवदघवतामोच्चावस्ये\"ति निष्पन्नानामपि ग्रहणं सिध्यतीति भावः ॥\n",
  "83019": "\"भोभगो अघो\" इत्यतः - \"अपूर्वस्य\" \"अशि\" इति चानुवर्त्तते, \"व्योर्लघुप्रयत्नतरः\" इत्यतो \"व्यो\"रिति वर्त्तते । पदस्येत्यधिकृतं, तदाह - अवर्णेति ॥",
  "83022": "\"भोभगो\" इत्यतः \"भोभगोअघोअपूर्वस्य\" इति, \"व्योर्लघु\" - इत्यतो \"व्योः\" इति, \"लोपः शाकल्यस्य\" इत्यतो \"लोपः\" इति चानुवर्त्तते । तत्र वस्यैतत्पूर्वस्याऽसम्भवाद्यकारस्येति लब्धन्तदाह - भोभगोअघोअपूर्वस्य यस्येत्यादि ॥ \r\n",
  "83023": " \"पदस्य\" इत्यधिकृतम् । \"हलि सर्वेषाम्\" इत्यतो हलीति चानुवर्तते । \"येन विधिः\" इति तदन्तविधिस्तदाह - मान्तस्येति ॥ ",
  "83024": "\"मोऽनुस्वारः\" इत्यतः \"मः\" \"अनुस्वारः\" इति पदद्वयमनुवर्तते, अत आह - नस्य मस्येत्यादि ॥ ",
  "83025": "\"मोऽनुस्वारः\" इत्यतः \"मः\" इति षष्ठ्यन्तमनुवर्तते । मस्य मविधानमनुस्वारव्यावृत्त्यर्थमित्यभिप्रेत्याह - मस्य म एवेति ॥",
  "83026": "\"मोऽनुस्वारः\" इत्यतः \"मः\" इति षष्ठ्यन्तम्, \"मो राजि\" इत्यतो \"मः\" इति प्रथमान्तं चानुवर्त्तते, तदाह - मस्य मो वेति । वार्त्तिके \"मः\" इति षष्ठ्यन्तं, \"हे\" इति चानुवर्तते । यवलपरे हकारे परे मकारस्य यवला वा इत्यर्थः ॥\r\n",
  "83027": "\"मः\" इति षष्ठ्यन्तम्, \"हे\" इति \"वा\" इति चानुवर्तते ॥ \r\n",
  "83028": " (ङकारणकारयोः कुक्टुकावागमौ वा स्तः शरि) । \"हे मपरे वा\" इत्यतो \"वा\" इत्यनुवर्त्त्याह - वेति । चय इति । चय्प्रत्याहारीयवर्णानां स्थाने स्वस्ववर्गीया द्वितीया वर्णा भवन्ति इत्यर्थः ॥ ",
  "83029": "\"हे मपरे\" - इत्यतो \"वा\" इति वर्तते । \"डः\" इति पञ्चमी, \"सि\" इति सप्तमी । तथा च \"उभयनिर्देशे पञ्चमीनिर्देशो बलीयान्\" इति परिभाषया \"सि\" इति सप्तम्याः षष्ठ्यर्थत्वमित्यत आह - सस्य धुड्वेति ॥ ",
  "83030": " \"डः सि धुट्\" इत्यतः \"सि धुट्\" इति \"वा\" इति चानुवर्तते, \"सि\" इति सप्तम्याः षष्ठ्यर्थत्वमित्यत आह - सस्येति ॥ ",
  "83031": "\"पदस्य\" इत्यधिकृतम्, \"नश्च\" इत्यतः \"नः\" इति \"वा\" चानुवर्तते । \"नः\" इति पञ्चम्याः \"नश्च\" इत्यत्र चरितार्थतया \"शि\" इति सप्तम्याश्च निरवकाशतया पञ्चम्याः षष्ठ्यर्थत्वमित्यभिप्रायेणाह - पदान्तस्येति । सञ्छम्भुरिति । \"ञछौ ञचछा ञचशा ञशाविति चतुष्टयम् । रूपाणामिह तुक्छत्वचलोपानां विकल्पनात् ॥\" ॥",
  "83032": "ङम इति । \"नित्यप्रहसितः\" इत्यादाविव प्रकृते नित्यपदं प्रायः पदार्थकम् । तेन \"इको यणचि\" \"सुप्तिङन्तं-\" \"सनाद्यन्ता\" इत्यादौ ङमुड् न भवतीति तत्त्वम् । अचि इति सप्तम्याः षष्ठ्यर्थत्वमाश्रित्याह - अच इति ॥ \r",
  "83033": " \"ङमो ह्रस्वात्\" इत्यतोऽचीत्यनुवर्तते । अत आह - अचीति । \"इको यणचि\" इत्युत्तरं \"मय उञो वो वा\" इति सूत्रकरणेनापि प्रकृतिभावलाभः, त्रिपाद्यां तत्सूत्रकरणन्तु वत्वस्याऽसिद्धत्वादनुस्वारवारणायेत्याशयेनोक्तं - किम्वुक्तमिति ॥\n",
  "83034": "(खरि विसर्जनीयस्य सः स्यात्) । \"खरवसानयोः\" - इत्यतः \"खरी\"त्यनुवर्त्त्याह - खरीति ॥ \r\n",
  "83036": "\"विसर्जनीयस्य सः\" इत्यतः \"विसर्जनीयस्य\" इति, \"शर्परे विसर्जनीयः\" इत्यतो \"विसर्जनीय\" इति चानुवर्त्त्योक्तं - विसर्गस्य विसर्ग इति ॥",
  "83037": "\"शर्परे विसर्जनीयः\" इत्यतो \"विसर्जनीयः\" इति चकारेणानुकृष्यते । \"विसर्जनीयस्य सः\" इत्यतो \"विसर्जनीयस्य\" इति चानुवर्त्तते । तदाह - विसर्गस्येति । तेन \"गजो गच्छति\" इत्यादौ रोरुत्वं सिध्यति । विसर्जनीयपदानुवृत्त्यभावे तु रोः - स्थानेऽपि तदादेशापत्तिः स्यादिति बोध्यम् ॥\r\n",
  "84040": "अत्र स्थान्यादेशयोरेव यथासङ्ख्यं, न तु निमित्तकार्यिणोः, नापि निमित्तादेशयोः, \"शात्\" इति ज्ञापकादित्यभिप्रेत्योदाहरति - रामश्चिनोतीति ॥\r\n",
  "84041": "\"स्तोः श्चुना\" इत्यतः \"स्तोः\" इति षष्ठ्यन्तमनुवर्ततेऽत आह - स्तोरिति । अत्रापि स्थान्यादेशयोरेव यथासङ्ख्यम्, न तु निमित्तकार्यिणोः, \"तोः षि\" इति ज्ञापकादित्यभिप्रायेणाह - रामष्टीकते । पेष्टेति ॥",
  "84042": " \"स्तोः श्चुना\" इत्यतः \"स्तोः\" इति, \"ष्टुना ष्टुः\" इत्यतः \"ष्टुः\" इति चानुवर्तते, अत आह - स्तोः ष्टुरिति । ईट्टे इति । तिङन्तमेतत् । \"ईड् ते\" इति स्थिते ष्टुत्वे चर्त्त्वम् । पदान्ते षकारस्य जश्त्वेन टवर्ग एव भविष्यतीति \"ष्टुने\"त्यतः ष्टुग्रहणानुवृत्त्यैव सिद्धं किं टोर्ग्रहणेनेति पृच्छति - टोः किमिति । \"ह्रस्वात्तादौ तद्धिते\" इति जातस्य षत्वस्य जश्त्वं प्रत्यसिद्धत्वात् पदान्ते षकारो दृश्येतेत्यभिप्रेत्योक्तं - सर्पिष्टममिति । अनामिति । भो सूत्रकार ! त्वया न्यूनमुक्तं, त्वया - \"न पदान्ताट्टोरनाम्नवतिनगरीणा\"मित्येव सूत्रणीयमित्यर्थः ॥",
  "84043": "(तवर्गस्य षकारे परे न ष्टुत्वम्) । \"न पदान्ताट्टोरनाम्\" इत्यतः \"न\" इति, \"ष्टुना ष्टुः\" इत्यतः \"ष्टुः\" इति चानुवर्तते इत्याह - न ष्टुत्वमिति ॥",
  "84044": "\"तोः षि\" इत्यतः \"तोः\" इति, \"न पदान्तात्\" इत्यतः \"न\" इति चानुवर्त्तते । तत्र प्राप्तस्य चुत्वस्य निषेधायाह - चुत्वमिति । \"विश्न\" इत्यत्र \"विच्छगतौ\" इति धातोर्यजयाचविच्छप्रच्छेति भावे नङि च्छ्वोः शूडिति शादेशः । एवं \"प्रश्न\" इत्यत्रापि ॥",
  "84045": "\"पदस्य\" इत्यनुवर्तते । तदन्त्विध्यलोन्त्यपरिभाषोभयलब्धमर्थमाह - यरः पदान्तस्येति । यरः पदान्तस्य प्रत्ययावयवेऽनुनासिके परे भाषायां नित्यमनुनासिको भवतीत्यर्थः । \"वेद्मि\" \"बध्नाती\"त्यादेस्तु नानुनासिकः, यरःपदान्तत्वाभावात् ॥ ",
  "84046": "\"यरोऽनुनासिकेऽनुनासिको वा\" इत्यतः \"यरः\" इति, \"वा\" इति चानुवर्त्त्योक्तं - यर इति ॥",
  "84047": "अनचि - सप्तम्यन्तम् । च - अव्ययपदम् । \"अचो रहाभ्या\"मित्यतः - \"अच\" इति, द्वे इति, \"यरोऽनुनासिके\" इत्यतो \"यर\" इति \"वे\"ति चानुवर्त्तते । \"अनची\"ति च प्रसह्य प्रतिषेधस्तदाह - अच इति ॥ \r",
  "84053": "झलां स्थाने जशादेशः स्याज्झशि परत इत्यर्थः । इति = इत्यनेन शास्त्रेण । धकारस्य दकारः = स्थानत आन्तर्यात्पूर्वधकारस्य दकारः ॥",
  "84055": "\"झलां जश् झशि\" इत्यतो \"झलाम्\" इति, \"अभ्यासे चर्च\" इत्यतः \"चर\"इति च बहुवचनविपरिणतमनुवर्ततेम् अत आह - खरीति ॥\r\n",
  "84058": "अनुस्वारस्य ययि परे परसवर्णः स्यादित्यर्थः ॥ \r\n",
  "84059": "(पदान्तस्याऽनुस्वारस्य ययि परसवर्णो वा स्यात्) ॥ \r",
  "84060": " \"अनुस्वारस्य ययी\"ति सूत्रात् \"परसवर्ण\" इत्यनुवर्तते इत्याह - परसवर्ण इति ॥ ",
  "84061": "\"अनुस्वारस्य\" इति सूत्रतः \"सवर्ण\"इत्यनुवर्तते इत्याह - पूर्वसवर्ण इति ॥\r\n",
  "84062": "",
  "84063": " (पदान्ताज्झयः परस्य शस्य छो वा स्यादटि) । \"वा पदान्तस्य\" इत्यतः \"पदान्तस्ये\"ति विभक्तिविपरिणामेनानुवर्त्तते, तदाह - पदान्तादिति । \"झयो होऽन्य्तरस्या\"मित्यतो \"झय\" इत्यनुवर्त्तते इत्यपि बोध्यम् ॥ \r",
  "84065": " तस्य \"झरो झरी\"ति पाक्षिको लोपः । लोपाभावे थस्य श्रवणं, न तु खरि चेति चर्त्त्वं, चर्त्त्वं प्रति थकारस्याऽसिद्धत्वात् । हल इति । \"हलो यमां यमि लोपः\" इत्यतः \"हलः\" इति \"लोपः\" इति च पदमनुवर्तते ॥ ",
  "p1": " नत्वा - अव्ययपदम् । सरस्वतीं - द्वितीयान्तम् । देवीं - द्वितीयान्तम् । शुद्धां - द्वितीयान्तम् । गुण्यां - द्वितीयान्तम् । करोमि - क्रियापदम् । अहं प्रथमान्तम् । पाणिनीयप्रवेशाय - चतुर्थ्यन्तम् । लघुसिद्धान्तकौमुदीं - द्वितीयान्तम् । - इति पदच्छेदः । अहं वरदराजाचार्यो लघुसिद्धान्तकौमुदीं करोमि । किङ्कृत्वा ? सरस्वतीं नत्वा । कथम्भूतां सरस्वतीं ? देवीम् । पुनः कथम्भूतां सरस्वतीं ? शुद्धाम् । पुनः कथम्भूतां सरस्वतीं ? गुण्याम् । कस्मै प्रयोजनाय ? पाणिनीयप्रवेशाय । - इति खण्डान्वयः । सरो - ज्ञानं, तदस्या अस्तीति - सरस्वती, तां - सरस्वतीम् । दीव्यतीति देवी, तां - देवीम् । प्रशस्ता गुणाः सन्त्यस्याः सा - गुण्या, तां गुण्याम् । पणनं पणः = व्यवहारः । पणोऽस्यास्तीति पणी = प्रजापतिः, पणिनो गोत्रापत्यं - पाणिनः, पाणिनस्य युवापत्यं - पाणिनिः । पाणिनिना प्रोक्तं पाणिनीयम् । पाणिनीये प्रवेशः - पाणिनीयप्रवेशः, तस्मै - पाणिनीयप्रवेशाय । सिद्धोऽन्तो = निश्चयो येषु ते सिद्धान्ताः, लघवश्च ते सिद्धान्तश्च - लघुसिद्धान्ताः, लघुसिद्धान्तानां कौमुदीव - लघुसिद्धान्तकौमुदी, तां - लघुसिद्धान्तकौमुदीम् । - इति विग्रहः । वैयाकरणसिद्धान्तप्रकाशत्वेन, बालानामतिदुरूहवृत्तिमहाभाष्यकैयटाद्याकरग्रन्थान्तरेभ्यः सिद्धान्तज्ञाने जायमानस्य क्लेशरूपसन्तापस्य शामकत्वेन च कौमुदीसादृश्यम् । कौमुदी हि घटपटाद्यर्थं प्रकाशयति, घर्मादिसन्तापजन्यं लोकानां क्लेशं शमयति चेति प्रसिद्धमेव । \"चन्द्रिका कौमुदी ज्योत्स्ना\" इत्यमरः ॥ नच ग्रन्थादौ \"नत्वा सरस्वतीं देवी\"मिति मङ्गलपद्यं किमर्थं समुपनिबद्धमिति वाच्यं, \"मङ्गलादीनि मङ्गलमध्यानि मङ्गलान्तानि च शास्त्राणि प्रथन्ते वीरपुरुषकाण्यायुष्मत्पुरुषकाणि -\" इति महाभाष्योक्तेः, \"समाप्तिकामो मङ्गलमाचरेत्\" इति शिष्टाचारानुमितश्रुतेश्च विघ्नध्वंसपूर्वकसमाप्त्यादिकामनया मङ्गलार्थं, \"मच्छिष्या अप्येवं कुर्यु\"रिति शिष्यशिक्षायै च ग्रन्थादौ तदुपन्यासात् । नन्वेवमपि \"पाणिनीयप्रवेशाये\"त्यादिकं किमर्थमिति चेन्न, ग्रन्थादाववश्यं वक्तव्यस्य अनुबन्धचतुष्टयस्य सूचनायैव तदुपन्यासात् । तदुक्तं - \"प्रयोजनमनुद्दिश्य न मन्दोऽपि प्रवर्तते\" । \"सर्वस्यैव हि शास्त्रस्य कर्मणो वाऽपि कस्यचित्\" । \"यावत्प्रयोजनं नोक्तं तावत्तत्केन गृह्यते ?\" । किञ्च - \"ज्ञातार्थे ज्ञातसम्बन्धं श्रोतुं श्रोता प्रवर्त्तते । ग्रन्थादौ तेन वक्तव्यः सम्बन्धः सप्रयोजनः ॥\" इति । \"लघुसिद्धान्तकौमुदी\"त्यन्वर्थसञ्ज्ञया च लघवो वैयाकरणसिद्धान्ता विषयाः, पाणिनीयानां स्वल्पानां वैयाकरणसिद्धान्तानामनायासेन ज्ञानं प्रयोजनम्, अनेन ग्रन्थेन च सह सिद्धान्तानां प्रतिपाद्यप्रतिपादकभावः सम्बन्धः, अधीतकोशादिर्वैयाकरणस्वल्पसिद्धान्तजिज्ञासुर्बालश्चाधिकारीति अनुबन्धचतुष्टयं सूचितम् ॥\n\nतत्रादौ पाणिनीयव्याकरणशास्त्रमूलभूतानि महेश्वरोपदिष्टानि चतुर्दश सूत्राणि निर्दिशति - अइउणित्यादि । तत्र अइउण् - प्रथमान्तं, सञ्ज्ञासूत्रम् । ऋलृक् - प्रथमान्तं सञ्ज्ञासूत्रम् । एओङ् - प्रथमान्तं सञ्ज्ञासूत्रम् । ऐऔच् - प्रथमान्तं सञ्ज्ञासूत्रम् । हयवरट् - प्रथमान्तं सञ्ज्ञासूत्रम् । लण् - प्रथमान्तं सञ्ज्ञासूत्रम् । एवमग्रेऽपि बोध्यम् । \"हयवर\"डित्यत्र हकारोपदेशः - अट्-अश्-हश्-इण्-ग्रहणेषु हकारस्यापि ग्रहणाय । तत्फलन्तु - \"अर्हेणे\"त्यत्र \"अड्व्यवायेऽपी\"ति  णत्वम् । \"देवा हसन्ती\"त्यत्र \"भोभगो०\" इति रोर्यत्वम् । \"देवो हसती\"त्यत्र च \"हशि चे\"त्युत्त्वम् । \"लिलिहिध्वे\" \"लिलिहिढ्वे\" इत्यत्र \"विभाषेट\" इति ढत्वविकल्पः । \"ह\"लिति सूत्रं च वल्-रल्-झल्-शल्षु हकारग्रहणार्थम् । तत्फलञ्च - \"रुदिही\"त्यत्र \"रुदादिभ्यः सार्वधातुके\" इति वलादित्वनिबन्धन इट् । \"स्निहित्वा-स्नेहित्वे\"त्यत्र \"रलो व्युपधा\"दिति वा कित्त्वम् । \"अदाग्धा\"मित्यत्र \"झलो झली\"ति सकारलोपः । \"अलिक्षत्\" \"अधुक्ष\"दित्यत्र \"शल इगुपधा\"दिति सिचः क्सादेशः । तदुक्तं - \"हकारो द्विपात्तोऽयमटि शल्यपि वाञ्छता । अर्हेणाऽधुक्षदित्यत्र द्वयं सिद्धं भविष्यति ॥\" इति । नन्विमानि सूत्राणि मुनित्रयानुक्तत्वादप्रमाणमित्यत आह - इतीति । इति = इमानि पूर्वोक्तानि \"अइउ\"णित्यादिचतुर्दश सूत्राणि । माहेश्वराणि = महेश्वरादागतानि । महेश्वरवरप्रसादाद्भगवता पाणिनिना मन्त्रवल्लब्धानि । एवञ्चैवमानुपूर्वीका श्रुतिरेवैषा महेश्वरप्रसादात्पाणिनिना लब्धेति सूचितम् । तदुक्तं नन्दिकेश्वरेण स्वकृतकाशिकायां - \"नृत्तावसाने नटराजराजो ननाद ढक्कां नवपञ्च(१४)वारम् । उद्धर्त्तुकामः सनकादिसिद्धानेतद्विमर्शे शिवसूत्रजालम् ॥\" इति । अत्र सर्वत्र सूत्रेष्वनुबन्धाश्च महेश्वरकृता एव । तदुक्तम् - \"अत्र सर्वत्र सूत्रेषु अन्त्यं वर्णचतुर्दशम् । धात्वर्थे समुपादिष्टं पाणिन्यादीष्टसिद्धये ॥\" इति । किञ्च पाणिनीयशिक्षायां - \"येनाऽक्षरसमाम्नायमधिगम्य महेश्वरात् । कृत्स्नं व्याकरणं प्रोक्तं तस्मै पाणिनये नमः ॥\" इति । सूत्रलक्षणन्तु - \"अल्पाक्षरमसन्दिग्धं सारवद्विश्वतोमुखम् । अस्तोभमनवद्यञ्च सूत्रं सूत्रविदो विदुः ॥\" इति । तच्च सूत्रं षड्विधम् । तदुक्तं - \"सञ्ज्ञा च परिभाषा च विधिर्नियम एव च । अतिदेशोऽधिकारश्च षड्विधं सूत्रमुच्यते ॥\" इति । तत्र च - शक्तिपरिच्छेदकत्वं सञ्ज्ञासूत्रत्वम् । स्वदेशे अनाहार्याऽप्रामाणिकज्ञानानास्कन्दितलक्ष्यधर्मिकसाधुत्वप्रकारकबोधोपयोगिबोधाऽतिरिक्तबोधाऽजनकत्वे सति विध्येकवाक्यतया साधुत्वप्रकारकबोधजनकत्वं परिभाषासूत्रत्वम् । (अधिकारवारणाय सत्यन्तम्) । साक्षाल्लक्ष्यधर्मिकसाधुत्वप्रकारकबोधजनत्वं विधिसूत्रत्वम् । अन्यनिवृत्तिफलकत्वे सति सिद्धार्थप्रतिपादकत्वं नियमसूत्रत्वम् । आरोपप्रतिपादकत्वमतिदेशसूत्रत्वम् । वतिघटितत्वं वा तत्त्वम् । स्वस्मिन् फलशून्यत्वे (= स्वदेशे वाक्यार्थशून्यत्वे) सति उत्तरसम्बन्धित्वम् - अधिकारत्वमिति तत्तल्लक्षणं बोध्यम् । एषां चतुर्दशसूत्राणां च क्रमबोधकत्वेऽपि क्रमस्य सञ्ज्ञाद्वारैवोपयोगादादिरन्त्येन सहेतेत्यनेन - आदिरकारादिः - अन्त्येनेता - (तत्सदृशेन) णकारादिना सहोच्चार्यमाण आद्यन्ताक्षिप्तानां मध्यगानां स्वस्य च सञ्ज्ञेत्येवमेकवाक्यतया अणादिपदशक्तिनियामकत्वेन सञ्ज्ञासूत्रत्वं बोध्यम् । अइउणित्यादौ स्पष्टप्रतिपत्तये सौत्रत्वाच्च न स्वरसन्धिः, अन्यथा आद्गुण इति गुणेऽयादेशे च \"अयुण्\"इति \"अ-उ\"णिति  च प्रसज्येत, तथा च वर्णानां स्पष्टं प्रतिपत्तिर्न स्यात् । अनुकरणत्वेन सौत्रत्वाच्च वर्णेभ्यो न विभक्तेरुत्पत्तिः । ननु \"वर्णात्कार\"इत्यनेन (वर्णविशिष्टात्कारप्रत्ययो भवति, वैशिष्ट्यञ्च - \"स्वनिष्ठवर्णत्वव्याप्याऽत्वादिजात्यवच्छिन्नविशेष्यताप्रयोजकतापर्याप्त्यधिकरणघटितत्व\", \"स्वनिष्ठवर्णत्वव्याप्याऽत्वादिजात्यवच्छिन्नविशेष्यताप्रयोजकतापर्याप्त्यधिकरणेतराऽघटितत्वो\"भयसम्बन्धेनेत्यर्थकेन) - अइउणित्यादौ प्रत्येकं वर्णेभ्यः कारप्रत्ययापत्तिरिति चेन्न; \"कृत्यल्युटो बहुल\"मित्यत्र \"बहुल\"मिति योगविभागाद्बाहुलकात्तदनुपत्तेः । परेतु \"वर्णात्कार\" इत्यस्य वर्णमात्रबोधकादित्यर्थः, सनकादीष्टसिद्ध्यर्थतया च प्रकृते वर्णमात्रबोधकत्वाऽभावेन न कारप्रत्ययः, \"अकारो वासुदेवः स्या\"दित्यादि तु \"किकार\" \"सुकारः\" इत्यादिभाष्यप्रयोगवत् कृधातोर्बोधनार्थात् कर्मण्यणि साधु-इति तु गौडाः । नन्वेषां सूत्राणां वैयाकरणलघुसिद्धान्तप्रकाशने उपयोगाऽभावादिह तदुपन्यासो व्यर्थ इत्यत आह - अणादीति । अण् आदिर्यासां ताः - अणादयः, अणादयश्च ताः सञ्ज्ञाश्च - अणादिसञ्ज्ञाः, अणादिसञ्ज्ञा अर्थः = प्रयोजनं येषान्तानि - अणादिसञ्ज्ञार्थानि । एवञ्च लाघवेन व्याकरणशास्त्रप्रवृत्तये आश्रीयमाणासु अणादिसञ्ज्ञासु उपयोगादेषां सूत्राणामादाविहोपन्यासो न व्यर्थ इति सूचितम् । ननु कथमेषां सूत्राणामणादिसञ्ज्ञार्थत्वमत आह - एषामिति । एषां = पूर्वोक्तानामइउणित्यादिचतुर्दशसूत्राणाम् । अन्त्याः = अन्ते भवा णकारादिवर्णाः । इतः = वक्ष्यमाणसूत्रेण \"हलन्त्य\"मित्यनेन इत्सञ्ज्ञका भवन्ति । एवञ्च णकारस्येत्सञ्ज्ञकत्वादादिरन्त्येनेति सूत्रप्रवृत्त्याऽणादिप्रत्याहारसिद्धिः स्पष्टैव । ननु \"हयवर\"डित्यादौ पुनःपुनरकारोच्चारणं व्यर्थं, किञ्च हशादिप्रत्याहारेऽकारघटितानामेव हादीनां ग्रहणे \"रामो हिनस्ती\"त्यादावुत्त्वानापत्तिरत आह - हकारादिष्विति । अकारः = अत्वजात्यवच्छिन्नवर्णमात्रम् । अकारा इति यावत् । प्रत्येकाभिप्रायेण जात्याभिप्रायेण वैकवचनम् । उच्चारणमेव अर्थः = प्रयोजनं यस्यासौ - उच्चारणार्थः । एवञ्च हकारादीनां सुखेनोच्चारणायैव तत्र पुनःपुनरकारोच्चारणम्, अन्यथा \"ह् य् व् त् ट्\" इत्येवमुच्चारणे क्लेशापत्तिरिति भावः । किञ्च हशादिप्रत्याहारे हकारमात्रस्यैव ग्रहणं नाऽकारमात्रघटितस्येति न \"रामो हिनस्ती\"त्यादावुत्त्वानापत्तितित्यपि बोध्यम् । \"र\" प्रत्याहारसिद्धये लण्मध्यस्थाऽकारस्येत्सञ्ज्ञाम्प्रतिजानीते - लण्मध्ये इति । लकारोत्तरवर्त्त्यकारोऽनुनासिक इति तस्य \"उपदेशेऽजनुनासिक इ\"दित्यनेनेत्सञ्ज्ञा भवतीत्यर्थः । अन्यार्थं नीयमानस्य दध्यादेर्मङ्गलार्थत्वमिव लण्मध्यस्थाऽकारस्योच्चारणार्थत्वमपीत्यप्यवधेयम् ॥ \n",
  "p4": "(खरि विसर्जनीयस्य सः स्यात्) । \"खरवसानयोः\" इत्यतः \"खरि\" इत्यनुवर्त्तते, तदाह - खरीति ॥ "
}